## Inleiding

### Introductie

 Gebruikers, die in de praktijk werken met het informatiemodel Geluid hebben vragen over de toepassing ervan, willen weten welke ontwikkelingen spelen, en hebben mogelijk suggesties voor aanpassingen van het informatiemodel Geluid. Aanpasssingen of wijzigingen in het informatiemodel Geluid worden niet zomaar doorgevoerd; voor de ene gebruiker van het informatiemodel zal de wijziging gering zijn, voor de ander kan het grote gevolgen hebben. Dit wijzigingsprotocol geeft inzicht in het wijzigingsproces, evenals de belangrijkste taken en verantwoordelijkheden van de betrokkenen (stakeholders) bij het onderhouden en gebruiken van het informatiemodel Geluid. De stakeholders worden op diverse momenten betrokken in dit proces.

### Waarom een wijzigingsprotocol

In dit wijzigingsprotocol staan de sturende principes achter het wijzigingsproces voor het informatiemodel Geluid; de manier waarop wijzigingen in het informatiemodel Geluid plaatsvinden in afstemming met de stakeholders en gebruikers. Met het protocol wordt elke wijziging van het informatiemodel een voorspelbaar en transparant proces voor bronhouders, beheerders, software leveranciers en gebruikers van het informatiemodel. In het protocol zijn basisbegrippen en uitgangspunten uiteengezet voor het wijzigingsproces, bijvoorbeeld wat onder nieuwe en volgende versies van de standaard verstaan wordt en wanneer deze nieuwe versie(s) verwacht mogen worden. Tevens is een processchema uitgewerkt, dat invulling geeft aan de stappen die de stakeholders met elkaar doorlopen om tot een wijziging van het informatiemodel Geluid te komen. 

### Begrippen

|                        |                                                                                                                                                                                                                                                                                                                                                                                                                                                                                                                                                                                                                                                                                    |
|------------------------|------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| **CVGG**               |  Het Rijk, provincies, gemeenten en waterschappen moeten verplicht conform de Omgevingswet geluidgegevens aanleveren aan de Centrale Voorziening Geluidgegevens (CVGG). De CVGG is het digitale systeem dat de geluidgegevens verzamelt.    |
| **IMG**                | Het Informatiemodel Geluid (IMG) beschrijft het informatiemodel voor de gegevensuitwisseling met de Centrale Voorziening Geluidgegevens en andere gebruikers.   |                     
| **Stuurgroep CVGG**    | De Stuurgroep Centrale Voorziening Geluidgegevens bestaat uit vertegenwoordigers van de verschillende gebruikersgroepen van de CVGG. Het ministerie van IenW, de opdrachtgever voor het beheer van de CVGG, zit de stuurgroep voor. De opdrachtgever stemt de koers van het beheer CVGG via de stuurgroep CVGG af. De voorzitter van de stuurgroep CVGG stelt tevens een nieuwe versie van de IMG standaard vast, nadat de adviesgroep een advies over een wijzigingsvoorstel in de stuurgroep CVGG heeft ingebracht. |
| **Adviesgroep**        |  De adviesgroep brengt advies uit aan de stuurgroep CVGG over een wijzigingsvoorstel. De adviesgroep bestaat uit vertegenwoordigers van de gebruikers, deskundigen, stakeholders en de beheerder van het informatiemodel.    |
| **Werkgroep**      | Een werkgroep bestaande uit deskundigen (en belangrijke stakeholders) en de beheerders van het informatiemodel Geluid. De (ad hoc) werkgroep stelt een wijzigingsvoorstel op, dat ter toetsing aan de Adviesgroep wordt voorgelegd. |
| **Beheeroverleg**      | Het overleg tussen functioneel beheerder en technische beheerder van het informatiemodel Geluid. |
| **Wijzigingsprotocol** | Hiermee wordt het geheel van vastgelegde regels en afspraken voor het wijzigen van de standaard vastgelegd.   |
| **Wijzigingsproces**   | Het wijzigingsproces is de daadwerkelijke wijziging van het IMG op een bepaald moment. Het volledige wijzigingsproces doorloopt de fasen van het wijzigingsprotocol met een datum van inwerkingtreding van de nieuwe versie van het IMG.  |
| **Wijzigingsverzoek**  | Wijzigingsverzoeken zijn wensen voor aanpassing van de standaard. Een wijzigingsverzoek doorloopt het wijzigingsproces en kan leiden tot een Wijzigingsvoorstel. |
| **Wijzigingsvoorstel** | In het wijzigingsproces worden meerdere wijzigingsverzoeken meegenomen en gebundeld tot één wijzigingsvoorstel voor het wijzigen van de IMG standaard. 
|