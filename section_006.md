## Escalatieprocedure en klachtenafhandeling

In voorgaande hoofdstukken gaat het protocol ervan uit dat wijzigingen 'in vrijheid' worden doorgevoerd. In het beheerproces wordt geen rekening gehouden met noodzakelijke wijzigingen, die met spoed of onder druk van bijvoorbeeld (externe) nieuwe wet- en regelgeving moeten worden doorgevoerd. Hiervoor bestaat een escalatieprocedure.
Daarnaast kunnen ook klachten ingediend worden over het beheerproces en zijn afspraken gemaakt over de klachtenafhandeling. 

### Escalatieprocedure

Er is sprake van een escalatieprocedure als er een wijziging noodzakelijk is die niet in het reguliere wijzigingsproces doorgevoerd kan worden, omdat dit naar verwachting en inschatting te lang duurt. Een uitputtende lijst met situaties en criteria wanneer escalatie van toepassing is, valt op voorhand niet te geven. Maar voor de beeldvorming: het gaat om situaties waarbij het niet doorvoeren van een bepaalde noodzakelijke wijziging leidt tot onaanvaardbare risico's voor het werkveld of het onmogelijk uitvoeren (vanwege bijvoorbeeld tegenstrijdige wetten) van werkzaamheden.

De escalatieprocedure wordt niet gebruikt om reguliere wijzigingen sneller door te kunnen voeren. Er is geen vastgelegd proces om de escalatieprocedure te doorlopen, omdat verschillende situaties van escalatie wellicht tot een verschillende wijze van handelen moeten leiden. In plaats daarvan zijn onderstaande sturende principes leidend om verantwoordelijkheden te duiden.

<b>Signalering</b>

Uit het werkveld kunnen signalen ontstaan dat met spoed een wijziging doorgevoerd zou moeten worden. Het is vooraf niet aan te geven uit welke kanalen deze geluiden zullen ontstaan. Het is wel van belang om in het beheer de rol te onderkennen om signalen op te vangen uit het werkveld (antennefunctie). In ieder geval zullen deze signalen op enig moment de opdrachtgever of beheer bereiken, en op dat moment zal er overleg gevoerd worden over deze signalen.

<b>Overleg</b>

Bij escalatie wordt in principe overleg gevoerd tussen het functioneel en operationeel beheer en de opdrachtgever. De partijen raadplegen de betrokkenen in het werkveld daar waar nodig.

<b>Besluitvorming</b>

De beoordeling of de escalatieprocedure van toepassing is, wordt genomen door de opdrachtgever. Ook het besluit welke wijzigingen doorgevoerd moeten worden tijdens een escalatie en op welke manier, wordt genomen door de opdrachtgever.

<b>Coördinatie</b>

De coördinatie tijdens de escalatieprocedure wordt uitgevoerd door de voorzitter van het gremium dat de beheeropdracht monitort, dan wel de contactpersoon bij de opdrachtgever.

<b>Communicatie met het werkveld</b>

De communicatie met het werkveld tijden een escalatie wordt uitgevoerd door het (functioneel en technisch) beheer.


### Klachtenafhandeling

Het garanderen van het serieus nemen van klachten kan alleen door deze volgens een zorgvuldige procedure te behandelen. Klachten kunnen ook beschouwd worden als verbetersuggestie. Twee verschillende typen klachten met betrekking tot de IMG standaard worden onderscheiden:

<ul><li>Klachten over de toepassingsmogelijkheid van de standaard;</li>
<li>Klachten over het beheer van de standaard.</li>
</ul>

In het eerste geval is het feitelijk geen klacht maar een wens of eis tot het aanpassen van de standaard. Het beheer van de betreffende standaard neemt de klacht in behandeling en neemt de klacht op als wijzigingsverzoek en niet als klacht. 

In het tweede geval is er sprake van ontevredenheid over de uitvoering van het beheerproces van de IMG standaard en betreft de klacht niet de inhoud, de standaard zelf. De indiener is van mening dat het beheerteam van de IMG standaard, dan wel een beheerder het werk niet naar behoren uitvoert. In dat geval wordt de klacht doorgezet naar de opdrachtgever. 

Het indienen van klachten loopt in principe via de **IMG Helpdesk**. De helpdesk zet de klacht daarop door aan de opdrachtgever. 

